---
title: "Le Regole Del Gioco"
permalink: "/regole/"
layout: page
---

# Le Regole Del Gioco

Il gioco è piuttosto semplice: adesso io comincio a scrivere una serie di cose che mi sembra di sapere – ma potrei sbagliarmi.

Da dove le scrivo? Da dove sono. Dove sono? Impossibile saperlo con certezza da quì: riguardo a questo aspetto, l’epistemologia vacilla massimamente. Se davvero interessa, fornisco indizi: maschio, bianco, filosofo – e che palle, vero? Ci arriveremo, anche a questo, giuro.

A che titolo parlo? Non sono certo il primo ad affrontare il problema: le soluzioni sono molteplici. La Vecchia Scuola consiste nell’Istituzionalizzarsi: appoggiarsi a un Sapere Condiviso (che tuttavia la Storia ha mostrato non meno vacillante, quanto alle questioni fondamentali) e parlare a nome di una Tradizione, portarsi sulle spalle il peso del cosmo nel suo costante transitare dalle spalle fragili della generazione vecchia a quella nuova. Questa via ci interessa fino a un certo punto: la metafora va senz’altro aggiornata. Da dove mi trovo adesso, la Tradizione si mostra deflagrata, pulviscolo di frammenti fraintesi, intorno ai quali si coagulano nuove pedanterie già residuali, tic ormai obsoleti. Qui e là, cercatori coraggiosi e patetici si ostinano a voler rimettere insieme il cosmo con la colla. Sarebbero tragici, non fossero ridicoli – e viceversa.

La Nuova Scuola consiste nel Fare Finta: dall’autofiction alla non-philosophy alla philosophy fiction, ci si rifà ai grandi Romanzi Filosofici, che non si fondano, ma piuttosto sfondano – Nietzsche, Wittgenstein, et cetera multa. Questi non hanno bisogno di terreno solido su cui costruire: si dispongono come caustica sostanza che consuma ogni struttura di senso che aspiri alla solidità. In fondo, conservano una parte di ragione: codici di codici di codici denunciano come Ultima Verità la rappresentazione ricorsiva. Dopo tutto, non è l’uomo stesso un codice – genetico – che copia se stesso all’infinito, e incide le sue forme sul pianeta? Ecco realizzata la Dialettica, incarnato infine il regno dello Spirito. Ciò che non compare, tuttavia, sulla pagina dell’intrattenimento filosofico, è la crudeltà – e senza crudeltà non vi è Spirito – ciò che non si poteva dire per i grandi Romanzi Filosofici, loro sì, crudelissimi. La via della Nuova Scuola, dunque, si impoverisce ad ogni giro, come la ruota del Samsara, e non di rado conduce alla follia e alla disperazione. Si troveranno, questi intellettuali di gridolino, a chiedersi a cosa serve tutto quanto, quando la giovinezza li tradirà, e si risponderanno con una grettezza e una meschinità cinica tale da perdere in un colpo solo tutta l’universalità umana guadagnata in tante contorsioni. Meglio essere umani fin da subito, perché la carne non si fa segno, ma resta sempre e solo supporto, e se si pensa di essersi “fatti segno”, questo “divenire autore” è sempre e solo alle spese di un corpo sul quale ci si incide, come il marchio del padrone, come un corpo di fan adoranti che ripetono il tuo nome, come il lavoro che ti tiene in vita mentre tu trasfiguri. L’essenziale, come dicevamo, è perso in fretta.

Poi c’è la Macchina da Guerra: un contro-pensiero militante che fa il verso all’Istituzione, la Critica per distruggerla, eccetera. Che farne? Una rivoluzione, forse. Nulla denuncia questa via come impossibile, eppure anche quì la mitologia cede il passo, si allenta. Come è facile rovesciare un enorme monolitico masso, tanto è difficile rovesciare una spiaggia. Che fare di una semiosfera vorticosa? Dove colpire lo Spettacolo Permanente? La natura cibernetica dei Sistema ne fa un non-uno, non-qui, non-sempre presente dominio eterno e intoccabile. Forse su questo occorrerà ragionare – in direzione di una strategia serpentina e diabolica.

E poi c’è la via Theravada della filosofia, il veicolo dei saggi solitari, come il vecchio Baruch: questo consiste nel rientrare entro se stessi tanto a fondo da lasciar parlare le matematiche celesti, fino a quando anche i confini del Se siano scomparsi. L’illuminazione arriva dai limiti del campo visivo eccetera. Questa è la soglia che separa la filosofia dal Sacro, frequentarla può portare alla saggezza. Eppure non basterà spargere like su Facebook come radici di bene. E le parole, in quasi tutti i casi, sono superflue. Si potrebbe dire con il buon Ludwig che “di ciò di cui non si può parlare, si deve tacere”. Eppure, è lo stesso Ludwig ad avere affermato che

Il senso del mondo dev’essere fuori di esso. Nel mondo tutto è come è, e tutto avviene come avviene; non v’è in esso alcun valore – né, se vi fosse, avrebbe un valore.
Occorrerà dunque capire questo: e questo non si può dire, e occorrerà capire che razza di regola rende illecita la formulazione della regola stessa – e che razza di esseri possono seguirla, o ripudiarla, e se davvero si può seguirla senza ripudiarla, o ripudiarla davvero.

Ecco, queste sono alcune delle vie per le quali si può ancora sperare di dire Qualcosa. Che genere di Qualcosa? Si sarà capito ormai che l’intento è teoretico, riguarda l’impossibile statuto della Verità, che alla fine è l’unica cosa che interessa ai filosofi. E quì ci starebbe una bella definizione dell’intento, se non fosse che l’intento è il tema e il tema è il contenuto, e dunque non potrei iniziare in buon ordine, come uno scolaretto prudente o uno scienziato, se non avendo già finito. Concedetemi la pazienza.

Per quanto riguarda questo sito, si proverà a mettere insieme qualcosa. Non qualcosa di definitivo, si badi, non un Sistema. Il Sistema che può essere detto non è il vero Sistema. E di contro, ciò che potrebbe essere detto “sul serio” è dicibile solo entro una cornice che certifichi e sostenga: occhi negli occhi, e forse persino cranio contro cranio.

Cosa si può fare, date le condizioni, invece? Un discorso un po’ serpentino, un po’ nascosto, che merita la complessità del suo nascondersi proprio perché ciò che ha di mira tende al nascondimento. Una collezione di nodi e scioglimenti, di difficoltà e soluzioni, di annientamenti e rinascite. Forse qualcosa da guadagnare, forse qualcosa da perdere, ma forse l’occasione di perdere qualcosa che si sarebbe dovuto perdere tempo fa.

Prendilo come uno scherzo lungo, elaborato e mortale.

Per me lo è.
